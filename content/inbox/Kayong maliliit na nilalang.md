# Kayong maliliit na nilalang

Parang kailan lang

Iilang buwan pa lamang ang nakalilipas

Tumatanaw ako mula sa dakong ito

Nababanaag ang malaking gusali sa malayo

Na nagkukubli

Sa ating munti at lumang lungga.

Iniwan ko kayo sandali upang dalawin ang uma

Sakay ng bisikleta

Upang makawala sandali

Sa tahanan kung saan

Tayo ikinulong ng nakamamatay na sakit.

Masaya ang mga hapong iyon

Kahit na balot ng takot at pangamba.

Wala akong agam-agam.

Dahil uuwi ako kasama kayo lahat:

Si Papa, si mama, si Bernice.

At kayong

Mga munting nilalang

Na itinadhanang mapa sa amin:

Si Doji, si Chami, si Chikako, si Oreo, si Gripo

At ang mga kapatid ni Gripo

Na ibebenta paglaki ng kaunti.

Napakapuno ng bahay.

Umuuwi akong luto na ang ulam.

At hindi rin ako maghuhugas ng pinagkainan.

Ayos lang na pansamantalang maipiit sa tahanan.

Basta nandito tayo lahat. Sama-sama.

Malusog. Walang pangamba.

Nais kong hindi matapos ang mga araw na iyon.

Kahit nais ko ring bumalik na sana sa lahat ang dati.

At dininig ako ng panginoon na medyo nangangantyaw at nagpapatawa.

Iniwan ako ni Papa, Mama, Bernice, Chami, at Gripo. Minsa'y naiiwan lang ako kasami si Chikako, Oreo, at minsan si Gripo.

Si Doji ang kasama ko parati.

At mag-isa ako.

Sumasakay ng bisikleta sa hapon.

Tinatanaw ang malaking gusaling nagkukubli saâ€™ting

Maliit at lumang lungga.

May kaunting kirot at uuwi akong walang kasama

Habang nakapiit at hindi makaalis.

Uuwi ako sa tahanang

Wala na kayong maliliit na nilalang na itinadhanang mapasa amin.

Tag: [[Poetry - Filipino]]

