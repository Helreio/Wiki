# Tula sa Bumbungan

Sa dakong ito ng ilog

Mo ako dinala

Sa tabi ng malalaking batong

Binuo mula sa maliliit na batong

Sinimento

Dito sa tabi ng rumaragasang tubig

At nagliliparang mga tutubing

Berde at itim

At mga karayom ng diyablong

Kumukinang ang pula sa sinag

Ng araw kahit kulimlim

Gumagapang ang mga anak ng

Tipaklong

Sa paligid natin

Habang tayo'y nakahiga

Nagpapahinga sa ilalim ng iilang

Sangay ng kawayang

Sumasalimbay sa mahinang indayog ng hangin.

Dito mo ako dinala

Malayo sa kanila

Malayo sa hinagap

Ng bukas o makalawa

Tag: [[Poetry - Filipino]]

