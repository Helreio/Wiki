# Ipinanganak Kang Makata

Wag mong patayin ang apoy na umaalab sa iyong puso

Wag mong supilin ang pangitaing ikaw lamang ang nakakakita

Diligan mo ang butil ng pangarap na ikaw ang nagpunla

Panoorin mo ang pagsikat ng panibagong umaga

Wag mong takpan ang iyong mga tenga mula sa awit na dumadalaw sayo sa gabi

Wag mong igapos ang iyong mga kamay mula sa tulang nagmamakaawang maisulat

Ikaw lamang ang susunog sa kuwentong nasimulan mo nang buuin

Ikaw lamang ang kikitil sa debuhong ikaw rin ang nagluwal

Makalimutan mo mang umupo sa iyong silya

Makalimutan mo mang maglakad sa tabi ng mga liryo sa uma

Hindi mo maikaka-ilang ipinangak kang makata

At hindi mo matatakbuhan ang iyong tadhana

Ang apoy ay immortal

Ang mga titik, guhit, kulay, tunog, pintig ay hindi nabubuwal

Ibaon mo man sila sa hukay at sila'y babalik

Itapon mo man sila sa kailaliman ng dagat at silay muling papanhik

Lahat ng makata'y malaya sa lahat ng bagay

Bukod lamang sa kanilang mga tanaga't tayutay

Dumadaloy sila sa kaniya parang dugong nagbibigay buhay

Ang ikahiya't pabayaan sila'y kaniyang ikamamatay

\#Poetry #evernote

