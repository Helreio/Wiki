# Aro Kayari Aro

nen Derek Walcott (impatalos ed Pangasinan nen Vince Imbat)

Onsabi panaon

alay liket mon

abrasaen

so sarilim

ya onsasabi ed pwertam, ed arap na salming mo

tan onimis kayon duwa ed pangabrasa na balang sakey,

tan ibaga yod sakey tan sakey, yurong kad diya. Mangan ka.

Aroen mo lamet so sayan estranghero ya sika lan lamang.

Itdan moy alak. Itdan moy tinapay. Ipawil moy pusom

ed dili to, ed sayan estranghero ya angaro’d sika

ed interon bilay mo, ya intalikdar mo

para’d sananey, ya kabkabat to ka’d interon puso to.

Alam ira’y sulsulat na panangaro ed eskaparate,

saray litrato, saray panpanonot na gonigon

pilat moy imahen manlalapud salming.

Yurong ka. Manliket ka ed ponsiya na bilay mo.

