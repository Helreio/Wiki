# Lulu

Dumaan ako sa likod niya

Habang siya'y ngumunguya

Ng berdeng damong sinabawan ng ulan

At hamog na hindi pa namamaalam

Tumigil ako upang tignan

Kung siya ba talaga ang nasa'king harapan

Tumigil rin siya sa pagnguya

At umikot paharap upang ako'y makita

Isang segundo ang dumaan

Mga mata nami'y nagtagpo

Nakilala ko ang sugat sa gitna ng puti niyang ilong

At nakilala niya marahil ang amoy ko

Lumapit siya

Inabot ko ang aking kamay

Nagatubili siya saglit

Pero yumuko rin

At nahawakan ko ang malambot niyang noo

Parang asong naglalambing

Parang batang gustong maglaro

Ngunit gamit niya't magaspang na dila

At malapad na noo

Noong may makapal na balat

Balat na gumagalaw mag-isa

Kapag may dumapong langaw

Umatras ako

Umatras din siya

Tila naunawaan niyang

Hanggang dito na muna

Ang maikli naming laro

Kaming mga nagkataong nandito

Sa ibabaw ng lupang

Hindi naman namin pinili

Humihinga at nabubuhay

Hindi sigurado kung bukas

Magkikita pa kaming muli

\#Poetry #evernote

