# La Carlota

Bagong taon, bagong pagasa

Tahimik na ang kampana

Dagat ang lumamon sa bata

Alon ang kumuha sa ina

Tanghaling tapat sa dalampasigan

Nahugasan na ang mga pinggan

Maliliit na yapak sa buhanginan

Pabulong na panalangin sa lumisan

Mainit na sumisikat ang araw

Paslit ay nagtatampisaw

Hawak ang bolang bughaw

Naglalaro sa mababaw

Umihip ang hanging malakas

Larua'y kinuha paitaas

Munting mga daliri nakataas

Nitong musmos na pantas

Nahulog ang bilog sa malayo

Ang bata'y nagsimulang tumakbo

Buhangi't tubig naglaro

Hanggang matatapaka'y naglaho

Walang sigaw na narinig

Napipi na ang kaniyang bibig

Tanging kumunoy sa may tubig

Ang natanaw ng umiibig

Bugso ng takot at pangamba

Ang pumaso sa mga paa

Mabilis ang karipas ng ina

Sa naghihingalong bata

Walang bantay sa paligid

Mag-isa siyang sumisid

Mga paa niyay namanhid

Ang dagat ay ganid

Pinilit niyang umahon

Papatay na ang mga alon

Nalalagas na mga dahon

Sa palibot ng kahon

Hawak niya ang mga kamay

Nitong malamig nang bangkay

Ng anak niyang hihimlay

Sa tubig na bahay

Kapos na siya sa hininga

Ngunit yakap-yakap parin niya

Ang unaâ€™t huli niyang ligaya

Kasama niyang papayapa

Nakatitig siya sa langit

Habang nalalasahan ang pait

Nitong dagat na nangagalit

Sa ilalim siya ipipiit

At sa kaniyang paglubog

Patungo sa mahabang pagtulog

Lahat ng ulap ay nahulog

Ang langit ay kumulog

Bagong taon, bagong pagasa

Tahimik na ang kalsada

Dagat ang lumamon sa bata

Alon ang kumuha sa ina

\#Poetry #evernote

