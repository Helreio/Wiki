# Kuliglig

Sinubukan kong sumulat ng tula

Subalit, ako ang isinulat niya

Isinulat niya kung bakit

Hindi ako makasulat ng tula

Isinulat niya kung paano ko

Panoorin ang umaabanteng kuliglig

Sa dapit-hapon, umuungol

Parang nagbabadyang buhawi

Kasabay ng pagsayaw

Ng mga berdeng bunga ng palay

Isinulat niya kung paano ko iniwasan

Ang mga titig ng matandang nagmamaneho

Kagat niya ang sigarilyo

Suot ang bughaw na sumbrero

Pinipihit ang mahahabang kamay ng manibela

Nitong makinang kalabaw

Isinulat niya kung paano ako iniwan ng ungol at usok

At niyakap ng tunog ng tubig na dumadaloy

Dumidilig sa lupang basang-basa na'y nababasa pa

Inaanod ang bawat titik, ang bawat numero

Sa nagaalburuto kong isip, sa wasak kong puso

Iniwan ako sa gitna ng malalim na katahimikan, sa nananaig na kadiliman

Sinubukan kong sumulat ng tula

Subalit, ako ang isinulat niya

Parang taimtim na panalangin

Ng kuwagong lumilipad mag-isa

Sa ibabaw ng hinog na palayan

\#Poetry #evernote

