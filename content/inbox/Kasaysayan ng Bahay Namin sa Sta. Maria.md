# Kasaysayan ng Bahay Namin sa Sta. Maria

Angliit lang ng bahay namin sa Sta. Maria. Pero hindi parating maliit ‘yon para sa’kin. Ang pinkamaagang ala-ala ko sa kaniya ay manga tatlong taong gulang siguro ako no’n. Nasa labas ako ng bahay, nakatingala sa taas, nakatingin sa bubong, pinagmamasdan ang katamtamang gulang na payat na lalakeng may trinatrabaho sa ibabaw. Kinakausap ko siya at sumasagot siya. Tinawag ko pa nga ata siyang Dr. Quack-Quack. Hindi ko maalala kung bakit.

Yun yung mga panahong ginagawa pa ang bahay sa Sta. Maria. O di kaya’y gawa na pero pinagaganda pa. Itinayo ang bahay na yun pagkatapos maikasal si Mama at Papa. Ang lote ay bigay lang ng lolo’t lola ko sa panganay nilang lalake. Kapiraso lang ito ng maliit nilang lupa sa Sta. Maria.

Lumaki akong kapit-bahay lang ang lolo’t lola ko—sila sa harap, kami sa likuran. May isang katamtamang habang sementadong daan na pumapagitan sa mga bahay namin. Sa gilid ng daang iyon nakatanim ang ilang kalamansi at apatot. May malaking puno ng santol sa tapat ng bahay ng lolo’t lola ko. Ang kuwento ay tumubo raw iyon mula sa nalunok at idinuming buto ng Tito Bob ko. Nabuwal ang punong ito noong dumaan ang bagyong Gading. Sa harap naman ng bahay namin ay may isang puno ng kamansi. Matangkad ang punong ito. Lagpas bubong namin. Kapag malakas ang hangin sa gabi, naririnig ko ang mga bunga ng kamansi na humahampas sa yero naming bubong. Marahil mahilig sa kamansi ang lolo ko. Sa luto niyang ginisang gulay na sinabawan ng bagoong ko unang natikman ang kamansi. Batang-bata pa ako no’n at hindi pa gaanong mahilig sa gulay. Pero paborito ko ang gulay na ito ng lolo ko.

Walang sariling titulo ang loteng kinatitirikan ng bahay namin. Sa katunayan, walang sariling titulo ang buong lote ng lolo’t lola ko. Binili lang nila ang lupa nila mula sa kapatid na lalaki ni lola—si Laki Pedring. Si Laki Pedring ang isa sa pinakamababait na matanda sa buhay ko.

Noong batang-bata pa ako—manga tatlo hanggang limang taong gulang—anglakas ng sepanks ko. Parati akong dinadala ni Mama sa mga Avon at Tupperware meetings niya dahil umiiyak talaga ako kapag iniiwan sa bahay. Pakiramdam ko no’n magisang-magisa ako kapag iniiwan. Kahit na kasama ko naman ang mga kapatid ko.

Paminsan-minsan, siguro napapagod na rin ang nanay kong dalhin ako sa mga meetings niya kaya naghahanap siya ng paraan na maiwan ako. Pinapatulog niya ako sa hapon. Requirement naman talaga ito sa aming magkakapatid. Naisip lang siguro niyang gamitin ito para makatakas sa’kin. Pinapatulog niya ako at kapag malalim na’ko sa tulog, tsaka siya umaalis. Kapag masuwerte siya, nagigising nalang ako pagkabalik niya—pagkatapos ng manga isang oras o mahigit. Parang walang nangyari. Wala akong kamalay-malay na pinagtaksilan na pala ako ng traydor kong ina.

Minsan, nagising ako bigla at narinig ang tunog ng kinakalawang na gate papuntang garahe. May dalawang gate sa compound namin. Ang unang gate ay papuntang garahe. Ang pangalawa ay palabas ng kalsada.

Pagkarinig ko sa tunog ng gate, lumingon ako sa paligid. Nang diko nakita si Mama, alam ko nang siya ‘yong lumabas. Bumaba ako ng mabilis sa hagdan at tumalon palabas ng pinto. Hindi na siguro ako nakapagsuot ng tsinelas no’n. Basta alam ko kailangan ko lang mahabol ang nanay ko. Narinig siguro niya ang iyak at sigaw ko—maingay akong sumigaw—kaya binilisan din niya ang lakad. Pagkalabas niya ng gate papuntang kalsada, saktong may dumating na jeep. Tumawid siya at dagling pumasok. Kitang-kita ko ang mangas ng pantalon ng nanay ko na biglang naglaho sa loob ng jeep. Nagsisisigaw ako habang rumaragasa ang agos ng mga luha ko sa pisngi at t-shirt ko.

Humahagol-gol pa rin ako, humihikbi, nang lapitan ako ni Laki Pedring. “Akin apo? Akin?” (Bakit apo? Bakit?), ang sabi niya habang hawak-hawak ang pupulsuhan ko. Dinala niya ako sa kanila—sa maliit nilang garita. “Manpili ka apo. Mangala kay labay mo,” (Mamili ka apo. Kuha ka ng gusto mo.) sabi niya. Kumuha ako ng biskwit, Bravo, humihikbi-hikbi pa pero tumigil na sa kasisigaw.

Tumutulo pa rin ang luha ko no’ng binuksan at sinimulan kong kainin ang Bravo ko. Katabi ko lang si Laki Pedring. Minsan kinakausap niya ako. Minsan tahimik lang siya. Pero hindi niya ako iniwan. Galit pa rin ako sa nanay ko. Pero dahan-dahang naibsan ang takot ko. Dahan-dahan akong kumalma.

Panganay si Laki Pedring sa anim na magkakapatid. Ang lote na kinatatayuan ng bahay namin sa Sta. Maria ay galing sa manang natanggap niya mula kay Laki Daniel. Si Don Daniel Camagay ay kilalang babaerong maylupa na naging mayor ng San Jacinto at may nakapangalang isang kalye sa kaniya. Hindi lang babaero si Don Daniel, mahilig ring magsugal, kaya ipinagbili niya ang marami niyang lupa sa iba para may pambayad sa mga utang niya.

Nabili ni lolo’t lola kay Laki Pedring ang lupa. Pero walang anumang kasulatan. Kung meron man, nawala na. Noong araw, sapat na raw ang salita. Matibay na ‘yong basehan ng kasunduan. Pagkatapos mabili, sinimulan lang bayaran nila lolo’t lola ang buwis ng lupa. Iyon lamang ang katibayang sa amin ang lupa. Pero hindi malinaw kung kay Papa talaga ng buong-buo ang loteng kinatitirikan ng bahay namin. Kung sa kaniya talaga ito, eh di siya sana ang nasusunod.

“Gabay ko komon walay backyard tayo. Balet impilit nen Tito Bobby yo diya tayo’d bene-beneg” (Gusto ko sana may bakuran tayo. Kaso pinilit ni Tito Bobby niyo na dito tayo sa pinakalikod), may ilang beses sinabi sa’min ni Papa no’ng mga bata pa kami.

Ang dingding ng kusina namin ang siya ring bakod na pumapagitan sa lote namin at sa malawak na bukid sa likod na pagmamay-ari ng sinumang magsasaka. Upang maipatayo ang maliit naming bahay, kinailangang baklasin ang mga kural ng baboy na nauna nang naitayo doon.

Minsan, noong asa elementary palang ako, sumama ako sa mga pinsan ko—si Justin (anak ng kapatid ni Papa) at Erin (anak ng anak ni Laki Pedring). Naglakad kami papunta sa bukid sa likod ng compound namin. Nakarating kami sa malayo, sa gitna ng bukid. Tumigil kami upang tignan ang likod ng compound. Dahil nasa pinakalikod ang bahay namin, ito lang ang bahay sa compound na natatanaw. Manghang-mangha ako no’n. ‘Yon ang pinaka-unang pagkakataong nakita ko ang likod ng bahay namin sa Sta Maria.

Habang nakatitig pa ako sa bahay namin, biglang sinabi ni Erin habang nakatinging kay Justin, “Singa talaga kulungay baboy awa?” (Mukha talagang kulungan ng baboy no?)

