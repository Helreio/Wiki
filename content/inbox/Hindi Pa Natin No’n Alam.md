# Hindi Pa Natin No’n Alam

I

Kabado akong lumabas ng kuwarto.

Naka ilang ulit

tumingin sa salamin.

Nagpabango.

Hindi ko lubos akalaing

pagkatapos ng lahat ng ‘to,

tuluyang magbabago ang aking mundo.

II

Sinabi mong nando’n ka na.

Sabi ko papunta na ’ko.

Pero ang totoo, nagpunta pa ‘ko sa banyo.

Tumingin sa salamanin.

Huminga ng malalim.

Hindi ko lubos akalaing,

sasagutin na ang aking panalangin.

III

Asul ang suot mo.

Naka pula naman ako.

‘Di pa natin no’n alam

pero tandem na tayo.

Nahihiya ng kaunti

pero pinili kong ngumiti.

Simula’t sapol palang

pinili ka na ng aking labi.

IV

Naglakad tayo magkasama.

‘Di ko pa hawak ang ‘yong kamay.

‘Di pa ‘ko nakaakbay.

‘Di pa ‘ko parte ng ‘yong buhay.

Pero sa mga susunod na sandali,

lahat ng ’to magbabago.

Ang dating “ikaw” at “ako”

dahan-dahang magiging “tayo”.

V

Umupo tayo magkatapat

sa harap ng kutsara, tinidor, at plato.

Pagod ka at gutom ka ‘ka mo

kaya ka magpapakatotoo.

‘Di mo alam no’n pero napakalma mo ‘ko.

Dahil komportable ka sa ‘kin,

lumabas ang tunay na ako.

VI

Parang ilog na umagos

ang kuwentuhang hindi natapos.

Kinuwento mo ang Bahrain at Baguio.

Kinuwento kong dating pastor ako.

Mga lihim ay nilabas.

Hindi… kusa silang lumabas.

Walag balakid o pag-aalinlangang

bumuhos ang katotohanan.

VII

Mabilis nangyari ang lahat.

Nawala ang oras sa ulirat.

Inaantay ka na ng mga kaibigan mo.

Inaantay na ‘ko ng higaan ko.

Binaunan kita ng yakap

parang kaibigang matagal ko nang hinahanap.

Alam ko sa sandaling ‘yon

hindi dito magtatapos ang lahat.

VIII

BInuksan ko ang pinto ng taxi.

Sumilyap ka sa ‘kin habang naka-upo.

Hindi ko pa noon alam

pero titiradorin na ‘ko ni Kupido.

Isang taon na ang nakalipas

hanggang ngayon manghang-mangha ako.

Nang makilala kita mahal

nagbago ang aking mundo.

Tag: [[Poetry - Filipino]]

