# Tatlong Batang Paslit na Nakabisikleta

Tatlong batang paslit na nakabisikleta

Tatlong batang namumuhay lamang sa barya

Kinakalawang ang rayos at magkabilang gulong

Ng lumang angkasang sa kahapon nakulong

Tatlong batang paslit na nakabisikleta

Tatlong batang palaruan ang bagong gawang kalsada

Kalsadang bumitak na't gumuho sa magkabilang gilid

Tulad ng isang pangarap na matagal nang isinilid

Tatlong bata, tatlong bata, tatlong bata't tatlo pa

Ang aangkas sa iisang bulok na bisikleta

Hangga't sapa't lupang tutubuan nila

Kasing bulok ng inaagnas na malansang isda

\#Poetry #evernote

