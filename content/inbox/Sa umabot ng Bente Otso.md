# Sa umabot ng Bente Otso

Huwag mong kalilimutang

Patuloy na mamangha

Sa araw-araw na nandito ka pa't

Humihinga

Kahit ilang libong stick ng sigarilyo na ang hinithit mo simula Grade One

Kahit singhaba na ng McArthur ang listahan mo

Ng utang na Gin sa tindahan

Kahit hindi ka naghehelmet

Kahit dika nagseseatbelt

Kahit barbecue, lechon, grilled, at inasal lang ang inuulam mo

Kahit hindi ka nagwowork out

O naghahagdan man lang sa mall

Kahit puro ka trabaho, over time, at career advancement

Kahit ang tulog mo ay 4:00 am at ang gising mo ay 6:00 am

Kahit dika nagtotoothbrush pagkagising o bago matulog

Wag kang lilimot mamangha

Sa mala-kalabaw mong katawan

At supercomputer mong utak

Habang ang ibay hindi man lang nakalabas ng buhay sa sinapupunan

At ang iba'y maagang biniro ng tadhana

At ang di iilay

Tumayo sa dulo ng gusali

Isang gabi

Walang maaninag na anumang ilaw sa horizon o Sa himpapawid

Walang marinig na tugtog o awit ng paboritong banda

Walang maalalang salu-salo o bakasyon kasama ang pamilya

Walang maramdamang yakap o akbay ng kaibigan o sinisinta

At doon sa dulo ng gusali

Isinulat nila ang pinakamadilim na pagsasalarawan ng kahulughan ng buhay.

Huwag mong kalilimutang

Patuloy na mamangha

Sa araw-araw na nandito ka pa't

Humihinga

\#Poetry #evernote

