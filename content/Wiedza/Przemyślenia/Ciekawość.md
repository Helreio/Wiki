---
title: Ciekawość
---

## Czym jest dla mnie Ciekawość?
Ciekawość pokonuje wszystkie ograniczenia i prowadzi w niewyobrażalne miejsca. Jest absolutnym fundamentem mojego funkcjonowania. 

Wielu osobom wydaje się, że produktywność wymaga opanowania niezwykłych technik pracy i korzystania z niesamowitych narzędzi. Pomimo całego mojego entuzjazmu do obu z tych rzeczy, uważam, że są one jedynie dodatkiem. Szczególnie w sytuacji, gdy okazuje się, że większość energii przepalają nasze obawy, strach, walka ze wspomnianym oporem czy próbą zrealizowania wygórowanych oczekiwań. Lista jest bardzo długa. 

Ciekawość sprawia, że wszystkie te rzeczy przestają mieć jakiekolwiek znaczenie i niemal 100% Twojej energii zaczyna skupiać się na działaniu. 

Ciekawość uwalnia od obaw, sprawia, że pomijamy strach, bo nie mamy się czego bać. A skoro nie ma strachu, nie ma też oporu. Jest za to czysta eksploracja, odkrywanie i zabawa. Wtedy nawet popełnianie błędów w pełni jest tym, czym być powinno: lekcją i wskazówką do korekty kursu na drodze do celu. 

Ostatecznie ciekawość daje coś jeszcze, co cenię najbardziej: kwestionowanie tego, co jest. 

Ale nie kwestionowanie w sposób arogancki z przekonaniem, że to my mamy rację. To kwestionowanie w dążeniu do odkrycia prawdy. To zakładanie, że możemy być w błędzie. Ciekawość pozwala zmieniać nawet swoje fundamentalne przekonania, a to moim zdaniem jest niezbędne w procesie rozwoju. Szczególnie że nawet to, co dzisiaj jest właściwe, jutro przestaje takie być, ponieważ nie żyjemy w izolacji. Wszystko wokół się zmienia. 

Ciekawość jest dla mnie wszystkim.