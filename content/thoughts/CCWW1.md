
# Mulimuli Pangasiniani

Antam, basta anlong nen Melchor Orpilla, kaukolan mo’y diksionario pian nabasa.

Wadia ak ni labat ed titulo, “Manasësgaw a Liknaan.” Say “liknaan” et “feeling,” “pakiramdam.” Balet anto ‘tay “manasësgaw”? Agko ni’ya nadngel ya balot ed si Papak tan si Mamak, anggan dia’d saray baik tan lakik. Agko nibagay kabaliksan to. Balet no maminpigak ya ibalikas...

                                    manasësgaw...

                                                            manasësgaw...

                                                                                    manasësgaw...

Singa naliknak so kabaliksan to. Kamo no walad utel na inkatook so saray salitan mangipatalos ed siak—ugaw, inyanak nen 1992 ed Dagupan, anak na parehon Pangasinense, puro, binmaleg ya manasalitay Pangasinan ed abung leleg ya mababasay liblibron _The Boxcar Children_, *The Cat in the Hat*, tan _The Grimm’s Fairytales_ ya impapawit na taloran antik, sakey ed New York, duwara ed Michigan, amin nars.

manasësgaw...

Singa ‘tan panangaro ya lulutoen ed pagew mo. Kalkalnan onkakasil so apoy ya nanlapud dalang na pigay taon mon impan-anos. Manasasewek la. Nepeg mo lan lukasay kapot na bibibibil mo.

Say liknaan. Saray salsalita. Manasësgaw la.

—

_Say anak no napërëng la’y lamang_

_Ibaing to’y ateng ya nanlapuan_

_Laot no sikara’y dokan ugman_

_Onung’d inaral ton panúkatan_

_Itapat ton pëtëg ya ilingwan_

Inkapot koy libro nen Melchor tan impasak koy negneng ko’d manok ya dinmapod kiew ed petek na bintanak. No aga’k nalilingo aya ‘may Luzon Hornbill, sakey labat ed nambabangil ya nikadkaduman manok ya basta labat la onapireng diad bintanam ed Los Baños. Melag iya no ipara ed arum ya hornbill tan manaayam ed katakelan diad letsab na palpalandey.

Anonotan ko’y melag ya dam ed Lobong ya bibisikletaen kon maparanay nen wadia ak ni’d San Jacinto. No ngarem, kasempet na saray bantay na pokok na sira-sira ed gilig na dam, paliberan koy danum tan man-almo ak na magenap ya dikan nayurongan. Nu akayurong ak la, bantayan koy isasayaw na saray insekton letaw-letaw ed binmerden danum. Kabebekta, nu mansirunget la tan nalikna ran mareen lan amin, nagsipaway lad satan iray kamanokan: Indigo-banded Kingfisher, Cinnamon Bittern, tan say mapaabeba balet mainga-ingal ya sikling.

Inmalagey ak. Inalak so akabitin ya ambalangan backpack ko tan insulong ko. Inmepas ak manlapud kwartok.

Walay nonot ya agko naimbenan.

Kaukokan kon iyakar iya.

Kaukolan koy manakar.

—

Nen saman, nen nan-aral ak ed Baguio, aliwa met ya mataltalag so pakadngel kod Pangasinan. No natiyempoan ko ira, narengel kon man-Pangasinan iray mangasaliw na plastik, bote, papel, tan lata dimad apartment mi’d Ambiong. Maka-imis ka no nabirbir moy tonoy Pangasinan da. Amay tonoy anggapon balot so ibabaing. Natural. Akadakat ed dalin. Tuwa. Anggapoy nepeg dan pabiliben. Makpel ya akatanem iray lamo-lamot dad kaumaan anggano palandey lay inagew-agew dan aakaran.

Singa mansakey taon ak la diad Los Baños nen apansin kon nana-ekatan lay Pangasinan ko. No i-chat koy inak ed Messenger dokdokdoken ko lay salitan Pangasinan ya ibagak. Katon alay liket ko nen sakey ya agew arengel koy mainga-ingal ya pampa-Pangangasinan na sakey ed apatiran babalolakin Mormon ya manaayam ed unit ed biek na padir mi. Akayurong so ugaw ed plastik ya bangko ed lukas ya pwerta ra leleg ton emben so selpon tod layag to. Iistoryaen tod samay katongtong to no panon ton pinulongan so sakey ya maingongot ya masiken ya mahilig ed debate.

“Say kuwanto to ag kono nayarin aruman so Bibliya katon amay libro tayo agkono iman nanlapud Diyos,” arengel kon imbaga to.

Aminsan ed sinmaginunor iran agew, nansabay kamin pinmaway iman ya balolaki ed gate kaibay talora nin kaulop to. Imbanok ira tan nampakabat ak. Nampakabat met ira balet agda inuusar so unonan ngaran da. “Ako si Elder McKay,” so impampakabat na sakey ed duwaran amputi ya misyonero. Naamtaan kon say sakey ed sikara et taga Cagayan tan say duwaran amputi et nanlapud Utah. Sampot kon imbano may Pangasinensen misiyonero. Pinangasinan ko.

“Arengel ta kayon man-Papangasinan nen imbebeneg ya agew. Antoy ngaran yo? Taga iner kayo?” intepet ko.

“Siak si Elder Quinto. Taga Bayambang ak,” so inyebat to.

“Quinto? Quinto si baik nen marikit ni. Taga ‘ra Mangaldan. Ampano tubod Mangaldan si ama yo. Pitepet yo pa,” kuwanko.

Matalag ko lan nakatongtong si Elder Quinto manlapud saman. Say sampot et sakey kabuwasan nen tinmuktok kaiba toy Elder McKay ed unit mi. Nilukasan ko so pwerta mi tan inawat so inderew ton shanghai ya sikato kuno’y nanluto. Tinepet to no naiingalan kami ed sikara tan no amtak no antoy gagaween dan misiyonaryo. “Andi, agkami met naiingalan ed sikayo tan on, amtak so kimey yon misyonero,” kuwanko. Tinepet to no nayari kamin makapantotongtong tan no kapigan. Nayari met kuwanko, balet agko nibaga no kapigan.

Agko la anengneng tan akatongtong si Elder Quinto kayari to man. Gapo nen imbeneg ya simba, marendeen lad biyek ya unit. Walaray balon sabin misyonero balet anggapo lay Elder Quinto tan agko lan balot naamtaan no tubod Mangaldan so ama to.

—

Kasabik ed Jose M. Capinpin, inmalagey so duwaran ugugaw ya saninaro ya ginmapon nanakar ed arapan ko. Say kuwanto may laki igagaton to ‘ray bengabengatla no iner to ‘ra nanonotan ya tampol. Say kuwanto may bii, anggano ni, nabalang ti lanlamang ira.

No Hulyo, mimilan napepelag kaiba’y uran iray rosas na kalachuchi. No inala la ray danum tan inkepkep dala ira’d dalin, wala ni kasi makaromog ed sikara?

Diad Pili Drive, saray bukebukel na pili, namparan berde tan ube, ed mampaplag met. Leleg ya sasalogen kami’y maya-maya, binmaliw so sakey ya masiken ya abalkot na plastik ya kapote paonlad dalin ya akatanemay kiew na pili ed pegley na saray luluganan ya onloloob tan ompapaway ed campus. Emben tod kawanan so andukey ya bislak tan ed kawigi so supot. Akayuko ya manaakar tan bekta-bektan ontutunda piyan mandokdok na sakey o duwaran bukel na pili.

Siguro, naromog iray bengabengatla no kakaukolan ira. No narasan lara’y kaegesan tan ambetel iray kalabian. Saramay anggapoy usar et mansiansiad dalin ya mas mabayag. Kasumpal dan onkidiam ed bilunget onggapo la ‘ran ondeket.

Madalang balet no maminsan napelag so sakey ed sikara leleg ya agni dinmeket tan dokdokey biin akapayong tan iyan to ed lepsag na eleng to. Satan so unaan tan sampot ya pakanonotan tayo’y kabaliksay inki-iyan ti’d diya.

--

Nampost si Santiago Villafania. Wala amoy aalmoen ton libron nipaakar ed Pangasina o nisulat ed Pangasinan. Kwanto aromog toy melmelag ya Filipiniana section ed Mangaldan Municipal Library balet anggapo kunoy Pangasinania. No anggapo kunoy angibad sikato, nairapan lan manalmoy aalmoen to.

Pangasinania? Amtak no anto 'tay Filipiniana. (Provide description here). Balet atay Pangasinania? Anto itan?

--

Nen agew ya sakey, walay asakbay ya mantawag ed gate mi. Singa man alas nwebe labat ed satan. Arengel koy ngaran kon itatawag to kasompal ton pakalansingey gate. Inmepas ak tan pinawayan ko. Ninja van. Tinepet toy ngaran ko leleg to ak ya aalaay litrato nen manasingger ak lad sikato. Inawat koy delivery. Ginemes kon daiset. Ah ayala la man.

Sinmigep ak, imyurong, tan ginapoan kon pilatey balkot. Amazon. Nanlapod Amazon. Ay aya lan talaga iman.

Inmonan pinmaway so Ghazalia: Maralus ya Ayat nen Santiago Villafania. Tinmumbok so Laineng ed Casborran nen Melchor Orpilla tan Saray Anlong neng Kookabura nen Alma Ariola-Nepascua. Nairapan kon inala so sampot ya libro ta bune-bunek: say Malagilion, koleksyoy soneta nen Santiago Villafania.

Aya, aya so Pangasiniana!

Telek mo lay amin ya National Bookstore ed interon Pilipinas, mipustaan ak ed sika agka makalmoy mangilalakoy libron nisulat ed Pangasinan odino nipaakar ed Pangasinan. Nu gabay moy makasaliw na dilim ya libron Pangasinan onla kad Amazon. On Amazon. Laka'd Books tan itype mo labat Pangasinan.

(Provide a detailed description of results)

Nen ugaw ak, simsimple pangarap ko. Pangarap kon nanengneng kan mangapay bulsam, nasurpresan wala mayay liman lasus mod tan, tan akaimis kan onasingger ed siak ya mangiderew na duyaw ya papel. Agak mangaliw na ayayam. Agak mangaliw na naakan. Isaliw koy Tolkien itan.

Natan ya mataken ak la, agla magenap si Tolkien. Mogmon pangarap kon onsabi Hulyo ya mangawit na uran ya mankasil andi. Ambetel ed satan tan abalkot ni sali-salik na ma-ekem ya ules. Pangarap kon nu kapangiyunat koy limak naegnaan kod abay ko so libron nisulat ed sangkaunaan ya salitan analog ed kamareruak, amakay aro ed maipipisit ya inka-ugaw ko, amaelek ed siak ed pegley na kaumaan aliber ed saray kaedaran ya agko la amta no kulaan da la natan.

Agwa la iya.

Agawa la lapud nambayar ak (say price here) ed publisher ya agton balot atalosay inimprenta to. Tan no tepetan mo ray mismon awtor na sarayan libro ibaga ray tuwa ed sika. Onya met so pangarap da. Tan agawa met la. Sinasaliw day dilin libro ra. On, ed Amazon.

--

