---
title: "Kalabian ed Aglibut"
date: "2023-01-08"
tags:
- "seedlings"
- "pangasinan"
sr-due: 2024-03-29
sr-interval: 239
sr-ease: 230
---

Alay santing mon bulan  
letaw letaw ed tapew  
na sarayan bulo-bulong  
ya binalkot na andekereket  
ya bilunget  
leleg ya manag-agos  
so agko nanengneng  
ya danum  
ed dalem  
na sayan  
manbokbokor  
ya taytay  

Agmo ak pa tataynan  
panangasim  
ed sayan  
pan-aakar-akar kod  
labin alipos  
na paga  

Gala  
abayan mo ak pa kari  
iyibong moy liwawam  
akdolaan mo ak  
ya sanlabi  

Agla piga no  
nabangon ak  
ed palbangon  
ya nilakap  
na ules na marmarlang  
tan mansiyayap mon  
liwawa  