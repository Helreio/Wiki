---
title: "55Âºc ed dagupan"
date: "2023-08-13, Sunday, 11:29:30 am"
tags:
- "seedlings"
sr-due: 2023-08-16
sr-interval: 3
sr-ease: 250
---

Mikakasi kalamor iray taloran nganak min  
akisirom-sirom ed pandak ya ponkan  
ya kinmekebet laray pigpigaran bulong to.  

Akasangi-sangi iran manduldulok ed paet.  
Agla aka-anos may baleg. Tinuktok toy ponkan  
balet ag pinmusitsit--amagamagaan.  

Pinmaway ak tan sikaray inamparan  
ta diyad loob na bungalo min ag abobidaan  
kamo no lalong ak ya ititinolad kaagwan.  

Balet agko ni naulit so anges ko  
nen ginmapon binmaleg so tedter  
na linget ya amalduay moling ko.  

Nandiskanson agano ed sampot na eleng kon  
delpak insan intuloy ton inmagos  
ed sungot, baba, tan tenger ko.  

Angitagar na arum leleg ton ininot ya pinetek  
so pagew ko katon binmaleg lan binmaleg anggad asabi toy  
musing kon pinabetel tan pinakigtel to.  

Akiki ak. Akagiwgiwgiw ak.  
Katon akataboy-taboy si tedter ya pinmatad  
pegley na manpapanabos ya mano-manok.  

Kapata to tinmundan amin.  
Kinunineng na san-aagi so tibukel ya kristal  
ya mansiyayap ed mata-mata ran manatalaran.  

Kabebekta,
ingalan, tuktukan. Nansisinggawan day tedter na linget ya  
mogmon ilalo da antis miran ipa-ugtod onsabi mi ran bisita.  